## Zadanie III.1

W pewnym polu sił równania ruchu cząstki o masie $m=0,5$ kg są następujące:

$$
x = 5t^2 - t, \quad y = 2t^3, \quad z = -3t + 2
$$

Znaleźć zależność od czasu: prędkości cząstki, pędu cząstki, przyspieszenia cząstki, siły działającej na cząstkę, mocy przekazywanej przez pole cząstce.

## Zadanie III.2

Cząstka o masie $m=3$ kg porusza się w polu siły $F$ zależnej od czasu w sposób następujący:

$$
F = (15t, 3t-12, -6t^2) \, \text{N}
$$

Przyjmując warunki początkowe $r_0=(5,2,-3)$ m, $v_0=(2,0,1)$ m/s znaleźć zależność położenia i prędkości cząstki od czasu.

## Zadanie III.3

Cząstka o masie $m$ porusza się w płaszczyźnie $xy$ zgodnie z następującymi równaniami ruchu:

$$
x = a \cos(\omega t)
$$

$$
y = b \sin(\omega t)
$$

a) Po jakim torze porusza się cząstka?
b) Jak zależy od czasu jej prędkość i energia kinetyczna?
c) Jaka jest wartość i kierunek siły działającej na cząstkę?
d) Ile wynosi praca wykonana przez siłę działającą na cząstkę pomiędzy punktami $(a,0)$ i $(0, b)$?



## Zadanie III.10

Na podłodze urwanej windy spadającej z przyspieszeniem $a$ stoi człowiek o masie $m$, wyznaczyć siłę, jaką wywiera on na podłogę windy.

## Zadanie III.11

Wyjaśnić dlaczego kosmonauta w statku kosmicznym, w którym silniki są wyłączone, znajduje się w stanie nieważkości.

## Zadanie III.12

Tramwaj składa się z dwóch wagonów o masach $m_1$ i $m_2$, z których tylko pierwszy ma silnik. Siła tarcia działająca na koła wagonu motorowego jest równa $T$. Z jaką siłą wagon motorowy ciągnie drugi wagon?

## Zadanie III.13

W pociągu poruszającym się:

a) ze stałą prędkością $v$;
b) ze stałym przyspieszeniem $a$, wisi na sznurku masa $m$.

Jakie jest odchylenie sznurka od pionu?


## Zadanie III.25

Piłeczka pingpongowa po uderzeniu o podłogę traci $1/k$ część swojej energii kinetycznej. Znaleźć całkowitą drogę, jaką przebędzie piłeczka zrzucona z wysokości $h$, aż do chwili zatrzymania się. Współczynnik $k>1$.

## Zadanie III.26

Kamień o masie $m$ wrzucono z prędkością $v_0$ do studni, w której poziom wody znajduje się na głębokości $d$. Zakładamy, że kamień w powietrzu spada swobodnie, natomiast w wodzie działa na niego siła oporu proporcjonalna do prędkości:

$$
F = -kv
$$

Znaleźć zależność położenia, prędkości i przyspieszenia kamienia od czasu.

## Zadanie III.27

W ślad za kamieniem z poprzedniego zadania wrzucono do studni, po czasie $T$, drugi kamień o takiej samej masie i z taką samą prędkością. Jaka będzie zależność od czasu odległości $D$ pomiędzy kamieniami?

## Zadanie III.28

Rzucono pionowo w górę z prędkością $v_0$ piłkę o masie $m$. Siła oporu powietrza działająca na piłkę dana jest wzorem:

$$
F = -kv
$$

Znaleźć równanie ruchu piłki, czas lotu do najwyższego punktu toru i położenie tego punktu.

## Zadanie III.29

Rozwiązać zagadnienie rzutu ukośnego w polu grawitacyjnym, gdy na poruszające się ciało działa siła oporu proporcjonalna do prędkości. Znaleźć równania ruchu, wysokość maksymalną i czas jej osiągnięcia. Przedyskutować przypadek, gdy siła oporu jest dużo mniejsza od ciężaru ciała.

## Zadanie III.47

Kulka o masie $m$ ześlizguje się bez tarcia po powierzchni kuli o promieniu $R$. W którym miejscu i z jaką prędkością kulka oderwie się od kuli?

## Zadanie III.48

Znaleźć rozwiązanie poprzedniego zadania w przypadku, gdy kulka startuje z wierzchołka kuli z prędkością $v_0 \neq 0$.

Uwaga. Należy przedyskutować oddzielnie przypadki $v_0 \le \sqrt{gR}$ oraz $v_0 > \sqrt{gR}$.