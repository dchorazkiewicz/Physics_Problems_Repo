# Zbiór Zadań z Fizyki

## Spis treści

1. [Wstęp](#wstęp)
2. [Kinematyka Nierelatywistyczna](#kinematyka-nierelatywistyczna)

---

## Wstęp

Tutaj będziemy gromadzić zadania z fizyki. Dokument będzie aktualizowany o kolejne pozycje.

---

## Kinematyka Nierelatywistyczna

### Zadanie 1.2

Zakładamy, że naddźwiękowy samolot o napędzie odrzutowym od chwili ruszenia z miejsca na pasie startowym do momentu osiągnięcia końcowej prędkości porusza się ruchem jednostajnie przyspieszonym z przyspieszeniem $a$. Po upływie czasu $T$ od momentu ruszenia samolotu w tym samym miejscu na pasie startowym eksploduje ładunek wybuchowy.

a) Jaki warunek musi być spełniony, aby fala dźwiękowa dotarła do samolotu (zaniedbujemy efekty związane z osłabieniem energii fali ze wzrostem odległości)?

b) Wyznaczyć czas, w którym samolot i fala dźwiękowa znajdą się w tym samym punkcie przestrzeni w tej samej chwili czasu.

c) Zadanie rozwiązać metodą graficzną. Rozpatrzyć wszystkie możliwe przypadki.

### Zadanie 1.5

Poziom wody w studni obniża się powoli ze stałą prędkością $v_1$. Do studni wrzucamy kamień i po czasie $t_1$ słyszymy plusk. Po czasie $T$ od momentu puszczenia pierwszego kamienia do studni wrzucamy drugi kamień. Odgłos zetknięcia kamienia z lustrem wody dochodzi nas po czasie $t_2$ od chwili jego puszczenia. Zakładając, że prędkość dźwięku w powietrzu $v \gg v_1$, znaleźć:

a) prędkość obniżania się lustra wody $v_1$,

b) odległość lustra wody od powierzchni ziemi w momencie puszczenia drugiego kamienia.

### Zadanie 1.9

Kolista tarcza o promieniu $R$ wiruje wokół swojej osi ze stałą prędkością kątową $\omega$. Ze środka tarczy wyrusza biedronka, porusza się ona wzdłuż wybranego promienia ze stałą prędkością $v_0$. Znaleźć:

a) równania ruchu i toru biedronki w nieruchomym układzie odniesienia we współrzędnych kartezjańskich i biegunowych,

b) zależność od czasu wartości wektora prędkości $v$ oraz jego składowych; radialnej $v_r$ i transwersalnej $v_\varphi$,

c) zależność od czasu wartości wektora przyspieszenia $a$, jak również jego składowych: radialnej $a_r$, transwersalnej $a_\varphi$ oraz normalnej $a_n$ i stycznej $a_t$,

d) zależność wartości promienia krzywizny $\rho$ od czasu,

e) całkowitą długość drogi przebytej przez biedronkę względem nieruchomego układu odniesienia.

### Zadanie 1.10

Wiedząc, że podczas ruchu punktu $P$ kąt pomiędzy kierunkiem wektora wodzącego $r$ a kierunkiem prędkości $v$ jest stały (na rys. 1 kąt $\chi = const$), znaleźć we współrzędnych biegunowych:

a) równanie toru punktu,

b) całkowitą długość toru punktu.

Przyjąć jako warunki początkowe $\varphi(0)=0$, $r(0)=r_0$. Przedyskutować otrzymane wyniki w zależności od wartości kąta $\chi$.

### Zadanie 1.11

W ruchu płaskim wektory prędkości $v$ i przyspieszenia $a$ tworzą ze sobą stały kąt równy $\alpha$. Udowodnić, że wartość prędkości w tym ruchu zmienia się zgodnie ze wzorem:

$$
v = v_0 e^{-(\varphi - \varphi_0)\text{ctg}\,\alpha}
$$

gdzie $v_0 = v(0)$, a $\varphi_0 = \varphi(0)$ jest kątem wektora prędkości z dowolnym wybranym kierunkiem w chwili $t=0$.

### Zadanie 1.12

Znaleźć tor, po jakim w płaszczyźnie pionowej $xy$ leci samolotem ponaddźwiękowym pilot, który chce, aby jego koledzy stojący na lotnisku usłyszeli w tym samym momencie huk silnika z całego toru. Podać współrzędne końca toru.

### Zadanie 1.42

Ruch punktu opisują równania:

$$
x = \frac{a}{2}(e^{kt} + e^{-kt})
$$

$$
y = \frac{a}{2}(e^{kt} - e^{-kt})
$$

a) Znaleźć i narysować tor, po którym punkt się porusza.

b) Znaleźć promień krzywizny toru $\rho$.

### Zadanie 1.43

Ruch punktu po krzywej opisują równania:

$$
x = abt
$$

$$
y = a \cosh(bt)
$$

Znaleźć:

a) tor punktu,

b) promień krzywizny toru jako funkcję współrzędnej $y$ oraz jako funkcję czasu $t$,

c) prędkość punktu na krzywej.

### Zadanie 1.44

Wiedząc, że punkt porusza się po krzywej łańcuchowej o równaniu:

$$
y = \frac{c}{2}(e^{x/c} + e^{-x/c})
$$

a składowa przyspieszenia styczna do toru równa jest zeru, znaleźć:

a) stosunek składowych prędkości punktu $v_x$ i $v_y$ w funkcji położenia punktu,

b) stosunek składowych przyspieszenia punktu $a_x$ i $a_y$ w funkcji położenia punktu.

### Zadanie 1.45

Punkt M porusza się zgodnie z równaniem:

$$
r = (a \cos\omega t, a \sin\omega t, bt)
$$

gdzie $a, b, \omega$ stałe dodatnie. Znaleźć:

a) równanie toru punktu,

b) długość drogi punktu od chwili $t=0$ do $t=t_0$,

c) promień krzywizny toru $\rho$.

Narysować tor punktu. Przedyskutować przypadki szczególne.

### Zadanie 1.51

Ciało porusza się ruchem płaskim, przy czym prędkość polowa $\dot{s} = \frac{1}{2}ar$, natomiast prędkość radialna $v_r = b$, gdzie $a, b$ - dane stałe dodatnie. Znaleźć równania ruchu oraz równanie toru ciała we współrzędnych biegunowych. Przyjąć warunki początkowe $\varphi(0)=0$, $r(0)=r_0$.

### Zadanie 1.52

Ciało porusza się ruchem płaskim, przy czym jego prędkość polowa $\dot{s} = br^2$ ($b>0$), natomiast prędkość radialna $v_r = 0$. Znaleźć równania ruchu oraz równanie toru. Przyjąć warunki początkowe $r(0)=r_0$, $\varphi(0)=\varphi_0$.

### Zadanie 1.53

Ciało porusza się ruchem płaskim, przy czym jego prędkość polowa $\dot{s} = cr^3$, natomiast prędkość transwersalna $v_\varphi = bt$. Wielkości $b$ oraz $c$ są danymi stałymi dodatnimi. Przyjmując jako warunki początkowe $\varphi(0)=0$, $r(0)=0$, znaleźć we współrzędnych biegunowych:

a) równania ruchu ciała,

b) równanie toru.

### Zadanie 1.54

Wiedząc, że dla pewnego ruchu płaskiego spełnione są zależności $v_r = c$, $a_r = -b^2/r^3$ (gdzie $b$ oraz $c$ dane stałe dodatnie), znaleźć:

a) równania ruchu,

b) równanie toru,

c) wartość prędkości polowej.

Przyjąć, że w chwili początkowej $r(0)=r_0$, $\varphi(0)=\varphi_0$.

### Zadanie 1.55

Ciało wyrzucono pod kątem $\alpha$ do poziomu z prędkością początkową $v_0$. Zaniedbując opór powietrza i przyjmując wartość przyspieszenia ziemskiego $g$, znaleźć:

a) równania ruchu ciała,

b) równanie toru ciała,

c) wartość promienia krzywizny toru $\rho$ w zależności od odciętej $x$ położenia ciała.

Przedyskutować wartości promienia krzywizny dla przypadków: $y=0$ i $y=h_{max}$.